# Η κατασκευή του βιβλίου

Τα παρακάτω ζητούμενα αναφέρονται στο [κεντρικό αποθετήριο κατασκευής του βιβλίου του μαθήματος](https://github.com/mibook/kallipos/), το οποίο με την σειρά του βασίζεται σε επιμέρους αποθετήρια (π.χ., κείμενο, εικόνες, κτλ) και εργασίες δέσμης σύμφωνα με την σχετική τεκμηρίωση. Για την καλύτερη κατανόηση και προετοιμασία του συστήματος σας, αρχικά, θα πρέπει να ακολουθήσετε την τεκμηρίωση εκείνου του αποθετηρίου έτσι ώστε να δημιουργήσετε τοπικά ένα αρχείο του βιβλίου [σε μορφή PDF για εκτύπωση, το οποίο θα αποθηκεύσετε σε ένα θέμα στο δικό σας αποθετήριο](https://github.com/mibook/kallipos/issues/1) και θα δώσετε τον σύνδεσμο στην αναφορά σας. Στην συνέχεια θα πρέπει να κάνετε τις παρακάτω προσθήκες στο δικό σας αντίγραφο:

Α. Να προσθέσετε μια νέα ετικέτα (markdown tag) δικής σας έμπνευσης και το αντίστοιχο φίλτρο pandoc lua για την **προσθήκη εκτενών σημειώσεων στο σώμα του βιβλίου**. Για παράδειγμα, το βιβλίο ήδη περιέχει ετικέτες για την εισαγωγή εξωτερικών δεδομένων στο σώμα του κειμένου, όπως η [ετικέτα για προσθήκη της εισαγωγικής αναφοράς](https://github.com/mibook/kallipos/blob/master/epigraph.lua). Η προσθήκη αυτή θα πρέπει να γίνει με εξωτερικά αρχεία, [όπως αυτά που χρησιμοποιούνται για την εικόνες του βιβλίου](https://github.com/mibook/kallipos/blob/master/figure.lua) και όχι με υποσημειώσεις (footnotes, endnotes), γιατί οι σημειώσεις θα πρέπει να είναι εκτενείς (τουλάχιστον μια παράγραφος) και μπορούν να περιέχουν υποσημειώσεις. Για την επίδειξη αυτής της λειτουργίας θα πρέπει να προσθέσετε από μια (ουσιαστική) σημείωση-σχολιασμό για κάθε κεφάλαιο του μαθήματος και να αλλάξετε τις εργασίες δέσμης και το μορφότυπο latex ώστε να φαίνονται οι σημειώσεις σας με διακριτό τρόπο (π.χ., ένα πλαίσιο, στήλη στο περιθώριο, κτλ). Ο στόχος των σημειώσεων είναι να δώσετε περισσότερο βάθος ή εύρος σε κάποιο σημείο του κειμένου του βιβλίου, το οποίο σας φάνηκε δύσκολο. Για την παράδοση, θα προσθέσετε έναν σύνδεσμο στην ενημερωμένη έκδοση του βιβλίου που περιέχει και τον σχολιασμό σας. 

Β. Να φτιάξετε μια δική σας **εκδοχή του βιβλίου σε μορφή αρχείου EPUB** κατάλληλη για ανάγνωση σε ηλεκτρονικές συσκευές ανάγνωσης. Η νέα έκδοση του βιβλίου θα πρέπει να περιέχει και το πρόσθετο περιεχόμενο (εικόνες, βιογραφία, μελέτη περίπτωσης) από την εργασία του συμμετοχικού εκπαιδευτικού περιεχομένου.

---

Το φυσικό βιβλίο είναι μια από τις σημαντικότερες τεχνολογικές εφευρέσεις της ανθρωπότητας γιατί επιτρέπει την απλή και οικονομική οργάνωση και μετάδοση σκέψεων, γνώσεων και δεξιοτήτων. Τα ψηφιακά μέσα έχουν κάνει ακόμη ευκολότερη την διανομή του σε ψηφιακή μορφή, έτσι ώστε να είναι διαθέσιμο σε ακόμη μεγαλύτερη κλίμακα. Εκτός από το ίδιο το περιεχόμενο του βιβλίου τα ψηφιακά μέσα έχουν βελτιστοποιήσει την διαδικασία παραγωγής του, αλλά αυτή η διαδικασία έχει μείνει σε μεγάλο βαθμό κλειστή και προσβάσιμη μόνο στους επαγγελματίες του κλάδου παραγωγής βιβλίων. Σε αυτήν την άσκηση επιχειρούμε να δώσουμε ανοιχτή πρόσβαση (κώδικας + διάδραση) όχι μόνο στο τελικό περιεχόμενο του βιβλίου, αλλά και στην διαδικασία παραγωγής του. 
