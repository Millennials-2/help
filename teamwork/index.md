# Συνεργασία με την ομάδα διδασκαλίας και ομαδικότητα με τους εταίρους σε ψηφιακά επαυξημένο περιβάλλον μάθησης

* Ο σκοπός αυτής της δραστηριότητας είναι η επίλυση αποριών και τεχνικών δυσκολιών **χωρίς την βοήθεια της ομάδας διδασκαλίας** (η οποία έχει συντονιστικό ρόλο) και κυρίως η δημιουργία μιας εικονικής κοινότητας πάνω στα θέματα του μαθήματος. Για τον σκοπό αυτό θα πρέπει να συμμετέχετε ενεργά (=τουλάχιστον μια φορά την εβδομάδα) στα αντίστοιχα ψηφιακά περιβάλλοντα, π.χ., συζητήσεις στο γκιτχαμπ.

* Η εβδομαδιαία ομαδική συμμετοχή γίνεται με την αποστολή συνδέσμου (π.χ., ασκίνεμα, νετλιφαη, γκιτχαμπ) στο [gihtub discussion show and tell](https://github.com/courses-ionio/help/discussions/categories/show-and-tell). Ο σύνδεσμος περιέχει την δουλειά του αντίστοιχου εβδομαδιαίου παραδοτέου και συνοδεύεται από σύντομο κείμενο ώστε να δημιουργηθεί συζήτηση-σχολιασμός με τους εταίρους που δουλεύουν πάνω σε κάτι παρόμοιο. Για την πρώτη εβδομάδα ο σύνδεσμος είναι προς την αναφορά σας, ενώ για την τελευταία εβδομάδα ο σύνδεσμος είναι προς το τελικό αίτημα ενσωμάτωσης.

* Για παράδειγμα, **την πρώτη εβδομάδα** θα πρέπει να στείλετε μια σύντομη εισαγωγή για τις τρέχουσες δεξιότητες-γνώσεις και κυρίως τα κίνητρα και τους στόχους σας σε αυτό το μάθημα, έτσι ώστε να διευκολύνετε την δημιουργία ομάδων που είναι υποχρεωτικές για την βαθμολόγηση κάποιων εργασιών τις επόμενες εβδομάδες.

* Εκτός από τον εβδομαδιαίο σύνδεσμο στον πίνακα περιεχομένων, **στο τέλος της τελικής αναφοράς σας θα πρέπει να παραθέσετε σε μια ξεχωριστή ενότητα μια επιλογή από τους συνδέσμους προς χρήσιμες απαντήσεις-διορθώσεις-βελτιώσεις-σχόλια που δώσατε σε άλλους.**

## Κριτήρια αξιολόγησης για την ομαδικότητα μεταξύ των φοιτητών

* Σε αυτό το κριτήριο βαθμολόγησης γίνεται αξιολόγηση-βαθμολόγηση της βοήθειας που δίνουμε σε άλλους για να πετύχουν είτε προσωπικούς είτε ομαδικούς στόχους στα αποθετήρια του μαθήματος, δλδ, στο κεντρικό, στην βοήθεια, καθώς και στους ομαδικούς οργανισμούς που θα φτιάξετε.

* Για την πλήρη βαθμολόγηση αυτού του σημαντικού κριτηρίου θα πρέπει να υπάρχει **εβδομαδιαία** συμμετοχή. Η εβδομαδιαία συμμετοχή θα πρέπει να περιλαμβάνει τουλάχιστον την έγκαιρη αποστολή της εβδομαδιαίας σας προόδου για σχολιασμό από τους συναδέλφους σας. Επομένως, ακόμη και αν δεν υπάρχουν απορίες ή απαντήσεις σε απορίες άλλων, θα πρέπει να υπάρχει [εβδομαδιαία αποστολή συνδέσμου και σύντομου σχολίου που δείχνουν την τρέχουσα πρόοδο σας στα αντίστοιχα εβδομαδιαία παραδοτέα](https://github.com/courses-ionio/help/discussions/categories/show-and-tell).

* Για την βαθμολογία με την βάση (5, πέντε) αρκεί να υπάρχει συχνή (εβδομαδιαία) αποστολή της αναφοράς προόδου. Αν η εβδομαδιαία αναφορά δεν σταλεί έγκαιρα τότε δεν βαθμολογείται καθόλου.

* Για πολύ καλή βαθμολογία απαιτείται σημαντική (σε ποιότητα) και εποικοδομητική (=σύντομη, σαφής, χωρίς αλλαγές θέματος) συμμετοχή στις συζητήσεις (π.χ., χρήσιμες ερωτήσεις, σωστές απαντήσεις, διορθώσεις σε λάθη άλλων). Μπορείτε να εντοπίσετε λάθη που έχουν κάνει άλλοι διαβάζοντας τις εβδομαδιαίες αναφορές προόδου που στέλνουν.

* Για την άριστη βαθμολόγηση θα πρέπει να γίνει [αξιολόγηση του περιεχομένου των αιτημάτων ενσωμάτωσης της τελικής αναφοράς](https://docs.github.com/en/github/collaborating-with-pull-requests/reviewing-changes-in-pull-requests/about-pull-request-reviews).

* Η συχνή συμμετοχή δεν βαθμολογείται αυτόματα θετικά, γιατί πρώτα αξιολογούμε την ποιότητα της συμμετοχής. Για παράδειγμα, αν σας καλέσουν να δώσετε σχόλιο και δεν το κάνετε ή ακόμη χειρότερα αν δώσετε ένα σχόλιο που είναι λάθος (π.χ., σε αίτημα ενσωμάτωσης), τότε αυτή η συμμετοχή βαθμολογείται αρνητικά.

* Σε μια ομάδα μικρή ή μεγάλη όπως είναι αντίστοιχα οι επιμέρους ομάδες και η συνολική τάξη του μαθήματος είναι πολύ πιθανό να υπάρχουν μέλη με διαφορετικές ανάγκες και δεξιότητες, οπότε και η βαθμολογία της συνεργασίας είναι ανάλογη και όχι απόλυτη. Για παράδειγμα, από κάποια ικανά μέλη αναμένουμε να οργανώσουν ομάδες και να βοηθήσουν τα μέλη τους να αναβαθμίσουν τις ικανότητες τους, ενώ από κάποια αδύναμα μέλη αναμένουμε να θέσουν ερωτήματα σε επίπεδο ομάδας ή τάξης και μέσα από τις απαντήσεις που θα πάρουν να κάνουν ενέργειες που θα αναβαθμίσουν τις γνώσεις και δεξιότητες τους. Επομένως, δεν υπάρχει ένα απόλυτο και αντικειμενικό κριτήριο για την ομαδική βαθμολόγηση αφού εξαρτάται από το προφίλ, τις ανάγκες, τους στόχους και τις ανάλογες ενέργειες σας.

* Για τα αποθετήρια των ομαδικών οργανισμών που θα φτιάξετε, εκτός από τα παραπάνω κριτήρια θα αξιολογηθούν και οι πρωτοβουλίες. Προφανώς κάποιος που εκτός από βοήθεια σε άλλους, ανέλαβε την πρωτοβουλία να φτιάξει έναν οργανισμό, να καλέσει μέλη, και να δημιουργήσει μια δικτυακή κοινότητα θα αξιολογηθεί πολύ θετικά, μόνο για αυτό και ανεξάρτητα από την επιμέρους ομότιμη βοήθεια που περιγράφουμε παραπάνω.

* Για την αξιολόγηση της ομαδικότητας στους δικούς σας οργανισμούς θα εξετάσουμε κυρίως τον τρόπο που έχετε οργανώσει την κοινότητα σας και τις διαδικάσιες συνεισφοράς. Εκτός από την ίδια την ποιότητα του τελικού αποτελέσματος (π.χ., ιστοσελίδα βιβλίου) θα αξιολογηθούν οι διαδικασίες που έχετε ορίσει για την είσοδο και έξοδο μελών από την ομάδα, καθώς και για τον τρόπο αναβάθμισης των μελών. Για τον σκοπό αυτό, θα πρέπει να έχετε όσο γίνεται περισσότερη πληροφορία δημόσια και καλά ορισμένη. Επομένως μπορείτε μεν να χρησιμοποιείτε και άλλα μέσα επικοινωνίας, αλλά κάποιες κρίσιμες αποφάσεις (κατάσταση μέλους, συνεισφορά) θα πρέπει να γίνονται δημόσια ώστε να μπορούμε να τις αξιολογήσουμε.

---
Σε αυτό το περιβάλλον ο ρόλος της ομάδας διδασκαλίας δεν είναι ούτε οι διάλεξεις (αφού αυτές είναι διαθέσιμες σε άριστα βίντεο-κουϊζ), ούτε να απαντάει στις πολλές μικρές απορίες (αφού το πιθανότερο είναι ότι έχουν απαντηθεί ήδη στις συχνές ερωτήσεις ή σε παλιότερες συζητήσεις που είναι πάντα διαθέσιμες ψηφιακά), αλλά να συντονίζει τις δραστηριότητες της μάθησης και να αναβαθμίζει τα αντίστοιχα συστήματα και πληροφορίες, δλδ ο στόχος της ομάδας διδασκαλίας είναι να δημιουργεί περιβάλλοντα που διευκολύνουν την μάθηση, η οποία είναι ευθύνη και δραστηριότητα του κάθε μαθητή. Εκτός από τα ψηφιακά εργαλεία και περιεχόμενο, το ψηφιακα επαυξημένο περιβάλλον της μάθησης περιλαμβάνει την κοινωνική διάσταση μετάξύ των φοιτητών.

Τα παραπάνω είναι τα πλεονεκτήματα της διαμεσολαβούμενης επικοινωνίας, όπως για παράδειγμα στην περίπτωση της ψηφιακά επαυξημένης εκπαίδευσης, αφού μπορούμε να έχουμε πολύ εύκολα διαθέσιμους πολυδιάστατους ποσοτικούς και κυρίως ποιοτικούς δείκτες για την συμμετοχή του κάθε μαθητή στην (α)σύγχρονη επικοινωνία, όπως μας τους δίνουν εμπορικά εργαλεία github, edpuzzle, classtime, calendly, ή ακόμη καλύτερα εργαλεία που θα πρέπει να αναπτύξουμε στο μέλλον. 

Σε αυτό το ψηφιακό περιβάλλον οι συντελεστές της ομάδας διδασκαλίας έχουν όσο το δυνατόν μικρότερη συμμετοχή και λειτουργούν περισσότερο ως συντονιστές (π.χ., δημιουργία καναλιών και έλεγχος δικαιωμάτων με βάση την συμπεριφορά), παρά ως πρωταγωνιστές (π.χ., διάλεξη ή απαντήσεις σε απορίες). 
